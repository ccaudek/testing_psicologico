---
title: "Syllabus dell'insegnamento di Testing Psicologico -- A.A. 2024-2025"
date: today
date-format: "DD MMMM, YYYY"
author: 
  - Corrado Caudek
monofont: inconsolata
monofontoptions: scaled=.95
spacing: single
engine: jupyter
highlight-style: arrow
pdf-engine: pdflatex
format: 
    pdf:
      toc: true
      toc-depth: 3
      number-sections: false
      bibliography: ../references.bib
      cls: apa7.cls
editor: 
  render-on-save: false
---

# Introduzione

## Descrizione sintetica

Questo è un insegnamento a livello di laurea magistrale che si focalizza sulla teoria dei test nell'ambito della misurazione psicologica. Gli argomenti trattati comprendono l'analisi fattoriale, i modelli di equazioni strutturali, i principi di costruzione dei test, il modello classico di affidabilità dei punteggi veri, la validità, gli approcci decisionali per la selezione e l'analisi degli item, nonché i modelli a crescita latente.

Durante il corso, gli argomenti teorici saranno accompagnati da esercitazioni pratiche e laboratori didattici, poiché tali concetti sono più facilmente comprensibili quando applicati a situazioni concrete. Per effettuare queste analisi dei dati guidate, gli studenti utilizzeranno un computer e un linguaggio di programmazione statistica. Il corso utilizzerà principalmente il software open source R.

## Obiettivi di apprendimento

Dopo aver completato con successo questo corso, gli studenti saranno in grado di:

1. Conoscere il vocabolario e la logica fondamentali dell'assessment psicologico.
2. Spiegare i concetti relativi all'affidabilità e alla validità nella misurazione psicologica.
3. Riassumere gli standard per lo sviluppo dei test.
4. Valutare criticamente l'adeguatezza delle misure utilizzate per la valutazione del comportamento e delle abilità cognitive.
5. Analizzare i dati a livello di item utilizzando la teoria classica dei test.
6. Condurre un progetto di ricerca analizzando dati reali relativi agli item dei test psicometrici.
7. Conoscere la letteratura rilevante in materia di teoria e pratica psicometrica.
8. Comunicare i risultati e i prodotti della ricerca in una presentazione orale e in una relazione scritta.

## Filosofia Didattica

In contrasto con gli approcci più tradizionali e teoricamente pesanti comuni nei corsi di psicometria, il presente insegnamento adotta una filosofia didattica pragmatica e orientata alla pratica. L'obiettivo è superare le convenzioni di focalizzazione esclusiva su teorie e dimostrazioni matematiche per privilegiare l'apprendimento attivo attraverso l'uso di dati reali e strumenti di programmazione avanzati.

Questo approccio permette agli studenti di acquisire competenze pratiche essenziali, enfatizzando l'uso del linguaggio R anziché l'impiego di formule matematiche complesse. Tale scelta rende il corso più accessibile a studenti con diverse basi di preparazione matematica e promuove una comprensione più profonda dell'interpretazione e dell'applicazione dei risultati statistici.

R, con la sua crescente popolarità e le sue numerose librerie dedicate all'analisi statistica e alla data science, è stato scelto come strumento principale di questo corso. Utilizzare R non solo prepara gli studenti all'utilizzo di uno dei linguaggi più richiesti nel campo dell'analisi dei dati psicologici, ma offre anche l'accesso a una vasta gamma di risorse online che possono essere utilizzate per un ulteriore approfondimento.

Inoltre, il corso adotterà un modello didattico di [flipped classroom](https://it.wikipedia.org/wiki/Insegnamento_capovolto), dove gli studenti avranno l'opportunità di esplorare il materiale di studio autonomamente prima delle lezioni in classe. Questo permette di dedicare il tempo in aula a discussioni approfondite, risoluzione di problemi pratici e applicazioni dirette delle tecniche apprese, facilitando un ambiente di apprendimento interattivo e coinvolgente.

# Prerequisiti

Per partecipare a questo corso, è richiesta una conoscenza di base dell'analisi statistica applicata alla psicologia. È necessario avere una comprensione dei concetti fondamentali della teoria delle probabilità, che include argomenti come variabili casuali, valore atteso, varianza, correlazione e covarianza. Inoltre, è richiesta una familiarità con i principi di base del modello di regressione lineare.

Consiglio di rinfrescare la memoria su questi argomenti consultando il sito web del corso di [Psicometria](https://ccaudek.github.io/ds4p/intro.html) (AA 2023-2024, cognomi L-Z).

# Materiali didattici

Per un'efficace preparazione all'esame, si raccomanda di studiare i seguenti materiali didattici:

- Petersen, Isaac T. (2024). *Principles of Psychological Assessment. With Applied Examples in R*. CRC Press. Una versione open-access del libro è disponibile seguendo il seguente [LINK](https://isaactpetersen.github.io/Principles-Psychological-Assessment/)
- Dispense fornite dal docente.

Questi materiali sono essenziali per una comprensione approfondita degli argomenti del corso e per il successo nell'esame finale.

## Materiali supplementari

I seguenti materiali supplementari sono forniti come risorse aggiuntive per coloro che desiderano approfondire gli argomenti trattati nella dispensa o consultare testi che presentano gli stessi contenuti da prospettive diverse.

- Kline, Rex B (2023). *Principles and practice of structural equation modeling*. Guilford publications. 

# Guida allo studio

## Metodologia: Flip Teaching

In questo corso utilizzeremo la metodologia del "flip teaching", un approccio didattico innovativo che incoraggia l'apprendimento attivo e collaborativo. Il processo di apprendimento sarà strutturato in due fasi distinte: una fase di studio individuale e una fase di apprendimento collaborativo in aula.

## Studio individuale

Prima di ogni lezione, è richiesto di:

- studiare attentamente il materiale didattico assegnato;
- replicare sul proprio computer le analisi dei dati presentate nella dispensa;
- collegare le teorie discusse con le loro applicazioni pratiche;
- svolgere esercizi sugli stessi argomenti trattati nella dispensa, utilizzando la metodologia di analisi dei dati proposta; gli esercizi possono essere svolti sia in Python che in R (il risultato sarà equivalente). La dispensa fornisce esempi con soluzioni. Ulteriori esercizi possono essere creati dagli studenti stessi, ponendo domande generali a strumenti come ChatGPT o Claude e chiedendo la soluzione nel linguaggio preferito (Python o R). Altri esercizi utili sono facilmente reperibili online;
- preparare domande o dubbi per la discussione in aula.

Questa fase richiede un impegno individuale significativo per permettervi di acquisire una solida comprensione dei concetti chiave, che saranno poi approfonditi in aula.

Gli esercizi presenti nella dispensa sono pensati per preparare al meglio all'esame; servono come strumento di autovalutazione per verificare se la comprensione dei concetti trattati è adeguata.

## Collaborazione e partecipazione attiva

Il corso si propone di promuovere una cultura di apprendimento collaborativo tramite:

- Partecipazione attiva in classe, che include la discussione di argomenti, esempi e quesiti che potrebbero presentarsi negli esami e nei compiti, anche se non sono trattati direttamente nel manuale di riferimento o nelle dispense;
- Progetti realistici che incoraggiano la collaborazione e richiedono l'applicazione pratica delle conoscenze acquisite;
- Tecniche collaborative, come il pair programming, che vengono incoraggiate.

Durante le lezioni in aula, avrete la possibilità di:

- discutere e chiarire eventuali dubbi emersi dallo studio individuale;
- partecipare attivamente a discussioni e lavori di gruppo;
- collaborare alla risoluzione di problemi pratici utilizzando il linguaggio R.

Seguendo queste linee guida, vi preparerete in modo adeguato per affrontare l'esame con competenza e sicurezza. È importante ricordare che non è richiesta alcuna conoscenza pregressa di software specifici o di programmazione informatica — basta avere pazienza e desiderio di imparare.

## Metodo di studio

Per un apprendimento efficace, è fondamentale combinare una partecipazione attiva alle lezioni con uno studio personale strutturato. Seguendo questa sequenza, sarà possibile massimizzare l'assimilazione dei contenuti e affrontare l'esame finale con successo:

1. Iniziate leggendo il testo di @petersen2024principles e la dispensa per ottenere una panoramica generale ma dettagliata degli argomenti trattati.
2. Applicate ciò che avete appreso studiando il codice R presentato nelle dimostrazioni pratiche, integrando così la teoria con esempi concreti.
3. Completate gli esercizi associati a ciascun capitolo per verificare la vostra competenza tecnica e la comprensione concettuale.
4. Partecipare attivamente alle lezioni, proponendo chiarimenti su punti critici, approfondimenti tematici ed esempi applicativi.
5. Consultate i testi opzionali indicati nel Syllabus per approfondire ulteriormente o esplorare da una prospettiva diversa gli stessi argomenti, avendo così l'opportunità di analizzare ogni tema in modo più dettagliato.

Seguendo questa strategia, sarete in grado di orientarvi efficacemente nel complesso corpus del materiale didattico e di prepararvi al meglio per l'esame finale.

## Programmazione

La programmazione riveste un ruolo cruciale nell'analisi dei dati psicologici. Durante il corso, imparerete le basi del linguaggio di programmazione R. Per affrontare le esercitazioni pratiche sarà necessario disporre di un computer.

Vi invito a sperimentare il [pair programming](https://it.wikipedia.org/wiki/Programmazione_in_coppia) e altre modalità di collaborazione, che si sono dimostrate estremamente efficaci per superare le difficoltà legate alla programmazione e per facilitare l'apprendimento.

Un valido supporto durante il corso sarà l'uso di tutor virtuali come ChatGPT o Claude. Potreste considerare l'acquisto di una licenza per la versione a pagamento di uno di questi strumenti per i tre mesi del corso, poiché queste versioni offrono un supporto più preciso e generano codice con meno errori. L'intelligenza artificiale (IA) può ridurre il carico cognitivo legato ai dettagli sintattici, in quanto è in grado di generare automaticamente codice corretto. Tuttavia, questo non esime l'utente dal partecipare attivamente al processo di apprendimento.

È fondamentale sviluppare una solida conoscenza delle regole del linguaggio di programmazione per interagire efficacemente con l'IA. Senza questa comprensione, risulterebbe difficile formulare le domande corrette o interpretare in modo appropriato le risposte dell'IA. Perciò, acquisire una chiara padronanza delle regole e pensare in termini algoritmici resta un passaggio essenziale, che non può essere delegato all'IA. Il vero valore dell'IA risiede nel sollevarvi dall'onere di memorizzare tutte le regole sintattiche, fornendo risposte algoritmiche e suggerimenti, specialmente quando ci si trova di fronte a problemi computazionali complessi.

## Sviluppo delle abilità

L'apprendimento della programmazione richiede precisione e attenzione, poiché i linguaggi seguono regole rigorose. Sebbene questo possa sembrare inizialmente frustrante, sviluppa la capacità di pensare in modo algoritmico e consente di condurre analisi dei dati in maniera sistematica e riproducibile.

Gli strumenti di intelligenza artificiale rappresentano un valido supporto nell'apprendimento e nella pratica di Python. Questi strumenti fungono da tutor virtuali, sempre disponibili, in grado di assistervi nella risoluzione dei problemi e nella comprensione dei processi. Se in passato Google era il punto di riferimento per i programmatori, oggi ChatGPT e Claude offrono soluzioni e spiegazioni immediate.

## IA

L'intelligenza artificiale ha trasformato l'approccio alla programmazione, rivoluzionando l'apprendimento e la pratica di questa disciplina. Strumenti come ChatGPT, Claude, Gemini e altri hanno reso l'IA un "tutor" costante e accessibile, capace di assistere gli studenti anche su questioni tecniche avanzate. In questo contesto, incoraggio l'utilizzo degli LLM (modelli di linguaggio di grandi dimensioni) sia per apprendere Python che per comprendere concetti teorici più complessi.

L'IA offre un supporto efficace per le attività creative come la scrittura e la programmazione, permettendovi di focalizzarvi sulle idee piuttosto che sui dettagli tecnici. Questo approccio consente di liberare risorse cognitive, accelerando il processo creativo e migliorando la qualità del lavoro.

Ecco alcuni esempi di come l'IA può supportare l'apprendimento e lo sviluppo:

1. **Tutor personalizzato**: L'IA può personalizzare il vostro percorso di apprendimento, chiarendo dubbi su concetti complessi e guidandovi nell'acquisizione di nuove competenze.
2. **Avvio di nuovi progetti**: Fornisce suggerimenti e assistenza per avviare nuovi progetti.
3. **Ottimizzazione del codice**: Analizza e suggerisce miglioramenti al codice, riducendo la complessità e individuando errori.
4. **Automatizzazione di compiti noiosi**: L'IA automatizza compiti ripetitivi, come la formattazione del codice, la generazione di documentazione e l'aggiunta di commenti.
5. **Automazione di processi ripetitivi**: Può automatizzare attività come la pulizia dei dati o la generazione di report, permettendovi di concentrarvi su aspetti strategici.
6. **Motore di ricerca personalizzato**: L'IA funge da motore di ricerca istantaneo per ottenere guide dettagliate e complete su funzioni di Python e R.
7. **Supporto per problemi complessi**: L'IA può risolvere problemi ben definiti e supportarvi nell'analisi e scomposizione di problemi più complessi.
8. **Correzione di errori**: Rileva e corregge errori, migliorando l'accuratezza del lavoro.
9. **Miglioramento della struttura dei testi**: L'IA aiuta a rendere i testi più chiari e coerenti.
10. **Sintesi di testi e interazioni via chat**: Strumenti come `https://notebooklm.google.com/` generano riassunti di articoli o testi caricati, offrendo la possibilità di approfondire i contenuti attraverso interazioni via chat.

Tuttavia, è importante ricordare che:

- Gli strumenti di IA non sono infallibili e potrebbero richiedere interventi correttivi in situazioni meno comuni.
- Durante le verifiche non sarà consentito l'uso di questi strumenti per garantire una valutazione equa delle competenze. Invece, fate affidamento sulle vostre note personali, che sono strumenti essenziali per lo studio e la preparazione agli esami. Vi consiglio di utilizzare software come [Obsidian](https://obsidian.md) per organizzare al meglio il vostro materiale di studio.

Per progredire nell'ambito della programmazione, delegare all'intelligenza artificiale la risoluzione completa di un problema non è sufficiente. Un approccio più proficuo consiste nel porre all'IA domande mirate che stimolino la riflessione e la crescita professionale.

Invece di chiedere semplicemente di risolvere un problema, è consigliabile formulare quesiti come:

- "Quali alternative di implementazione potremmo considerare per questo codice? Quali sono i vantaggi e gli svantaggi di ciascuna soluzione?" Questa domanda incoraggia l'esplorazione di diverse strategie e favorisce una comprensione più profonda dei principi alla base della programmazione.
- "Puoi spiegarmi questo codice come se stessi parlando a un collega meno esperto? Quali aspetti ritieni più intuitivi e quali potrebbero creare maggiori difficoltà?" Questa richiesta stimola la capacità di comunicare efficacemente concetti tecnici e di individuare potenziali aree di miglioramento.
- "Esistono modi per ristrutturare questo codice al fine di renderlo più modulare, leggibile e manutenibile?" Questa domanda promuove l'adozione di buone pratiche di programmazione e la scrittura di codice di alta qualità.
- "Quali sono gli errori più comuni che i programmatori commettono quando affrontano problemi simili? Potresti fornire degli esempi concreti?" Questa domanda aiuta a prevenire errori comuni e a sviluppare una mentalità orientata alla risoluzione dei problemi.

Utilizzare l'IA in modo passivo, limitandosi a richiedere soluzioni preconfezionate, inibisce la crescita professionale. Al contrario, impiegare l'IA come un tutor attivo, ponendo domande mirate e approfondendo i concetti, massimizza le potenzialità di questo strumento. Questo approccio non è limitato alla programmazione, ma può essere applicato a qualsiasi ambito di apprendimento.

In sintesi, l'IA può essere un prezioso alleato nel percorso di crescita personale, a condizione di utilizzarla come uno strumento per stimolare la curiosità, approfondire le conoscenze e sviluppare un pensiero critico.

# Procedure di Valutazione dell'Apprendimento

La valutazione finale del percorso formativo prevede due modalità, in base al tipo di formazione scelta dagli studenti.

## 1. Percorso di Formazione Strutturata con Supervisione del Docente

Gli studenti che seguono questo percorso parteciperanno a due verifiche che si terranno negli ultimi due giorni di lezione:

- **Quiz Moodle**
- **Presentazione di un progetto di gruppo**

La partecipazione alle lezioni è **fortemente consigliata**, ma non obbligatoria. Uno studente che ottiene un voto positivo complessivo in queste verifiche sarà esonerato dalle prove ufficiali d'esame.

## 2. Percorso di Formazione Autonoma

Gli studenti che optano per la formazione autonoma dovranno partecipare all'esame durante gli appelli ufficiali. Anche in questo caso l'esame consisterà in un **Quiz Moodle**.

È richiesto che tutti gli studenti portino con sé un computer portatile presso la Torretta il giorno dell'esame, come previsto anche per i frequentanti.

---

## Verifica tramite *Quiz Moodle*

Il *Quiz Moodle* sarà utilizzato in entrambe le modalità di valutazione e coprirà l'intero contenuto del testo di Petersen e tutti i materiali forniti nelle dispense del corso. Le caratteristiche del quiz includono:

- **Domande a scelta multipla**: Ogni domanda avrà 5 opzioni di risposta, di cui solo una corretta. Le risposte corrette verranno valutate con 1 punto, mentre le risposte errate comporteranno una penalizzazione di -0.25 punti. Le risposte non date saranno valutate con 0 punti.
- **Sequenzialità obbligatoria**: Le domande dovranno essere affrontate in ordine, senza possibilità di tornare indietro o saltare.
- **Distribuzione casuale dei problemi**: Ogni quiz verrà personalizzato grazie all'estrazione casuale delle domande da un database, rendendo i quiz diversi tra gli studenti.
- **Limite di tempo**: Gli studenti dovranno completare il quiz entro un tempo predefinito.
- **Utilizzo del proprio computer**: È obbligatorio per tutti gli studenti avere il proprio portatile.

Il quiz comprenderà sia esercizi di analisi dei dati con R, sia domande teoriche. Durante la verifica, sarà consentito l'uso degli appunti personali, ma **non sarà permesso l'uso del libro di testo di Petersen, delle dispense o la navigazione in rete**. L'uso di **strumenti di intelligenza artificiale** sarà strettamente proibito, e ogni studente dovrà lavorare in maniera indipendente. Qualsiasi forma di collaborazione sarà sanzionata.

---

## Progetto di Gruppo

Gli studenti che seguono il percorso strutturato dovranno partecipare alla realizzazione di un **progetto di gruppo**. Saranno formati gruppi di lavoro che presenteranno, in forma scritta e orale, un progetto di validazione di un test psicometrico. In questo caso, è consentito l'uso di strumenti di intelligenza artificiale per migliorare la qualità del lavoro.

---

## Valutazione Finale

### 1. Percorso di Formazione Strutturata

- **Quiz Moodle**: Contribuisce al 40% del voto finale.
- **Progetto di gruppo**: Contribuisce al 60% del voto finale.

Le prestazioni degli studenti saranno valutate in modo relativo rispetto alla distribuzione dei risultati degli altri partecipanti al corso. Il voto positivo sarà verbalizzato nel primo appello disponibile.

### 2. Percorso di Formazione Autonoma

- Il **Quiz Moodle** conterà per il 100% del voto finale.

---

## Esperienza di Laboratorio

Gli studenti del percorso strutturato avranno la possibilità di ottenere un **bonus** di 2 punti partecipando a un'esperienza di laboratorio (impegno di circa 5 ore), che verranno aggiunti al voto finale.

### Iscrizione al Laboratorio

Per iscriversi all'esperienza di laboratorio, è necessario utilizzare un **codice personale** che dovrà essere inserito nel modulo di iscrizione ai gruppi. Il codice sarà formato come segue:

- Prime due lettere del nome,
- Prime due lettere del cognome,
- Data di nascita (formato: anno_mese_giorno),
- Ultime tre cifre del numero di cellulare,
- Genere,
- Separatore: trattino basso.

**Esempio**: Mario Rossi, nato il 6 marzo 1999, telefono 320 2294312 → Codice: `ma_ro_1999_03_06_312_m`.

### Opportunità e Regole

Anche se non obbligatoria, l'esperienza di laboratorio offre un'opportunità importante per migliorare il punteggio e acquisire competenze pratiche nei progetti di ricerca in psicologia.

Durante il laboratorio, verranno utilizzate tecniche di analisi statistica per individuare comportamenti inappropriati, come il *careless responding* (risposte fornite con negligenza). Gli studenti che mostrano tali comportamenti perderanno l'opportunità di ottenere i punti bonus e saranno obbligati a sostenere un'integrazione orale per poter superare l'esame.

# Ulteriori informazioni

## Ricevimento

Avendo diversi insegnamenti la stessa giornata, lascerò l'aula immediatamente dopo la fine della lezione. Resto comunque a vostra disposizione e sono facilmente raggiungibile tramite Moodle. Essendo un docente con un alto numero di studenti, vi chiedo cortesemente di evitare di contattarmi via e-mail e di utilizzare invece Moodle per organizzare eventuali incontri di gruppo. Durante queste occasioni, potremo interagire in modo tranquillo e produttivo attraverso Google Meet. Questo ci consentirà di rispondere alle vostre domande e fornire ulteriori chiarimenti in modo efficace e organizzato.


## Comportamento in aula

Nel contesto di questo insegnamento, attribuiamo un'importanza cruciale alla considerazione reciproca. Invito calorosamente tutti gli studenti a partecipare attivamente alle discussioni in aula, poiché ciascuno di voi potrebbe avere opinioni diverse sugli argomenti trattati. L'apporto di prospettive differenti non solo è gradito, ma anche estremamente apprezzato, poiché arricchisce il dibattito e favorisce una comprensione più completa e diversificata delle tematiche in esame.

Inoltre, è altrettanto importante mettere in discussione le idee degli altri, comprese le mie. Tuttavia, per garantire che le discussioni siano proficue, mi impegno a svolgere il ruolo di moderatore, assicurando che le idee vengano esaminate in modo tranquillo e rispettoso, e che gli argomenti vengano esposti in modo chiaro e logico.

La partecipazione attiva e il rispetto reciproco durante le discussioni contribuiranno a creare un ambiente accademico stimolante e arricchente, che favorirà il vostro apprendimento e la crescita intellettuale. Pertanto, vi incoraggio vivamente a prendere parte attiva alle lezioni e a condividere il vostro punto di vista, contribuendo così a arricchire l'esperienza di tutti i partecipanti.


## Norme relative all'uso della posta elettronica

Desidero sottolineare l'importanza di un utilizzo diligente della posta elettronica nel contesto del nostro corso. Di solito, mi impegno a rispondere prontamente alle e-mail degli studenti, ma vorrei porre l'accento su alcune considerazioni per ottimizzare questa forma di comunicazione.

Innanzitutto, vorrei gentilmente richiamare la vostra attenzione sul fatto che molte delle informazioni che potreste cercare sono già disponibili sul sito web del corso. Prima di inviarmi una richiesta, vi prego di *consultare attentamente il materiale fornito sul sito web*. Questo eviterà duplicazioni e permetterà una gestione più efficiente delle comunicazioni.

Per agevolare ulteriormente la vostra interazione con me, desidero ribadire alcuni punti cruciali:

1. Il programma d'esame, le modalità di svolgimento dell'esame e i testi consigliati per la preparazione degli studenti non frequentanti sono disponibili sul sito web del corso.
2. Per organizzare un incontro tramite Google Meet, vi invito a inviarmi un messaggio personale attraverso Moodle, che sarà uno strumento di gestione organizzativa delle riunioni. Preferisco, ove possibile, pianificare incontri di gruppo, ma qualora fosse necessario un colloquio individuale, potremo concordare un appuntamento "privato".

Adottando queste pratiche, renderemo la nostra comunicazione più fluida ed efficiente, consentendoci di concentrarci maggiormente sul vostro apprendimento e sulla massimizzazione dei risultati durante le attività didattiche.


## Politica sulla disonestà accademica

L'integrità accademica rappresenta un principio fondamentale per garantire un corretto svolgimento del percorso formativo. Pertanto, desidero enfatizzare la disapprovazione di qualsiasi forma di comportamento disonesto. Vi esorto dunque ad astenervi dal:

1. Utilizzare aiuti non autorizzati durante test in classe o nell'esame finale;
2. Copiare, sia intenzionalmente che involontariamente, testo, struttura o idee da fonti esterne senza attribuire correttamente la fonte.

La disonestà accademica non solo viola principi etici fondamentali, ma mina anche la credibilità e l'equità del processo di valutazione e dell'apprendimento stesso. Per questo motivo, mi impegno a far rispettare rigorosamente la politica accademica in vigore, che prevede misure adeguate in caso di violazioni.

Nel perseguire la formazione accademica, è essenziale instaurare una cultura di onestà e rispetto delle regole, al fine di garantire un ambiente di apprendimento etico e proficuo per tutti i partecipanti. Sono fiducioso nel vostro impegno a mantenere un comportamento corretto e rispettoso degli standard di integrità accademica richiesti.


## Politica sulle disabilità

Nel caso in cui uno studente presenti bisogni educativi speciali, lo invito a comunicarmelo *in modo confidenziale* quanto prima. Assicuro il pieno rispetto del diritto alla privacy in materia, senza alcuna eccezione.


## Considerazioni finali

Come avviene in ogni corso, il successo degli studenti è principalmente determinato dal loro impegno durante il semestre. È essenziale chiedere aiuto ai compagni di classe e a me: non esitate a porre domande su ciò che non avete compreso o a verificare la vostra comprensione di un argomento.


## Bibliografia

